Under år 1977 deltog fransmannen Thierry Sabine i ett rally mellan Abidjan i Elfenbenskusten och Nice i Frankrike. Han körde dock vilse mitt ute i den libyska öknen på sin motorcykel, men blev räddad och kunde återvända till Frankrike. Sabine blev mycket fascinerad av landskapet i den afrikanska öknen och ville dela med sig av upplevelsen till så många som möjligt. Han skapade då ett rally, kallat Paris-Dakar-rallyt, vilket skulle gå från Frankrikes huvudstad Paris, ned genom Algeriet och Agadez i Niger, för att slutligen gå i mål i Dakar, Senegals huvudstad.[1] Det första rallyt kördes under årsskiftet 1978/1979 och det blev fransk seger i både bil- och motorcykelklassen. Sträckan har sedan varierat genom åren, men fokus har koncentrerats till Afrikaregionen, fram till år 2007. Oroligheter i länder rallyt korsat har vid ett flertal tillfällen varit ett stort problem för arrangörerna. Bland annat har sträckor ställts in eller bytts ut efter hot om terroristattacker, kidnappningar, plundringar samt vid ett tillfälle också minfält.

Den 4 januari 2008 meddelades det att årets tävling, som skulle hållits 5-20 januari 2008, ställdes in på grund av terroristhot i Mauretanien. Några dagar senare kom ett besked om att det fanns planer på att anordna tävlingen i Ungern och Rumänien i maj 2008. Dakarrallyt 2008 ställdes dock in och i stället startade Centraleuropeiska rallyt och Dakarserien. Dakarrallyt hade hållits utan avbrott varje år sedan 1979, men det hade regelbundet lagts fram krav på att ställa in det på grund av säkerhetsrisk och den fara snabbgående fordon utgör för lokalbefolkningarna, men 2008 var första gången kraven gick igenom.[2]

Under perioden 3-18 januari 2009 kördes den 31:a upplagan av Dakarrallyt och den första som inte gick genom Afrika. Rallyt hade istället flyttats till Sydamerika, med länderna Argentina och Chile.[3]. Mycket tyder på att tävlingen kommer att fortsätta köras i Sydamerika, då dessa tävlingar fungerat nästintill felfritt i förhållande till åren i Afrika.

Utöver kända rallyförare, som exempelvis Colin McRae, Carlos Sainz och Ari Vatanen, har Dakarrallyt även uppmärksammats efter att flertalet andra kända personer deltagit i rallyt, bland annat störtloppsåkarna Luc Alphand och Bernhard Russi, affärsmannen Mark Thatcher, Albert II av Monaco och Caroline av Hannover.[1]
[redigera] Kritik
Marc Coma under Dakarrallyt 2009.

Rallyt har blivit ökänt för att vara en av världen farligaste tävlingar, vilket den fått mycket kritik för. Sedan start har ett sextiotal personer dött i samband med rallyt, 25 av dessa har varit förare som dött i singelolyckor, men det har även hänt att förare tappat kontrollen över sitt fordon och kört ut bland publiken. Även två helikopterkrascher har förekommit och i en av dessa omkom rallyts grundare, Thierry Sabine.

Arrangörer har tagit hårt på kritiken och har infört flera åtgärder för att hålla ned hastigheterna för de tävlande. I vissa byar har bland annat dolda hastighetskontroller införts där strafftid lagt till de tävlande som kört för snabbt.[4] Annat är att försvåra navigeringen så att deltagarna måste koncentrera sig mer på att navigera rätt istället för att vinna på hastighet. Fordonen har även utrustats med varningslampor som lyser när de deltagande kommer nära varandra för att undvika kollisioner.

Sedan 2012 års upplaga har förarna i motorcykelklassen förbjudits köra med motorer större än 450 kubik.[5] Detta införande har varit kontroversiellt, eftersom flera deltagare själva menar att det inte är till deras fördel.
[redigera] 
